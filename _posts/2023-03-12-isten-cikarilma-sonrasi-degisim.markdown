---
layout: post
title:  "İşten çıkarılma sonrası değişim ve yeniden başlama süreci"
date:   2023-03-12 06:31:28 -0700
categories: layoff
---

Ben Muhammet Halit, yazılım mühendisiyim. Bundan 4 ay önce çalıştığım şirketin (Meta/WhatsApp) toplu işten çıkarma kararıyla işten çıkarıldım, ve benim hayatımda uzun süredir beklediğim bir milat gerçekleşti. 4 ayda değişenleri ve bundan sonraki adımlarımı da yazacağım bir seriyi bu yazıyla başlatıyorum.

Bu yazıların kariyer planlaması, tavsiye, yol gösterme gibi amaçları yok. Sadece yaşadığım ve "çok farklı" olduğunu **zannettiğim**, ama aslında büyük ihtimalle hiç de bana özel olmayan, tecrübeleri ve hisleri yazmak istiyorum. İçinde olunca ne kadar farklı gelse de öyle ya da böyle çok benzer yollardan ve duygulardan geçtiğim insanlar, belki ilerde çocuklarım, görür ve belki bir nebze faydası dokunur diye sadece notlar düşüyorum.

## 2 sene önceki planlar

Bundan tam 2 sene önce, 16 Mart 2021'da, 3, 5 ve 10 yıl sonra nerede ne yaptığımı hayal ettiğim kısa bir not yazmıştım. Bugün geldiğim noktadan geçmişe dönüp baktığımdan, beklenmedik hatta çok kötü, üzücü görünen değişimlerin beni aslında planlarıma daha da hızlı yakınlaştırdığını görüyorum. Yunus Emre'nin dediği gibi, "Mevla görelim neyler, neylerse güzel eyler".

2 sene önce not düştüğüm 3 yıllık hayalimde/planımda şöyle yazıyor:

> 3 yıl sonra, İstanbul'dayım. Oğlum okula gidiyor, ben kendi kendime çalışıyorum. Şirketler için sızma testleri yapıyorum, bir yandan da şu ana kadar edindiğim tecrübeyle danışmanlık verip proje bazlı işler yapıyorum.

## Makas değiştirme zamanları

Kısaca geçmişten bahsedersem, ki her değişiklik hakkında detaylı birşeyler yazmayı planlıyorum, serüvenimi belki daha iyi anlatmış olurum. 

**Eğitim**
Şimdiki Gebze Teknik Üniversitesi (eski Gebze Yüksek Teknoloji Enstitüsü) Bilgisayar Mühendisliği bölümüne 2008 yılında çok büyük heyecanla girdim. Aileden gelen teknolojiye merakla, küçüklükten beri abimle bilgisayar mühendisi olmak isterdik. Severek girdiğim bölümden de 2013 yılında mezun oldum.

**İlk adım**
Çok şeyler öğrendiğim Smartface şirketine aynı sene girdim ve 2017 sonuna kadar devam ettim. Kariyerim açısından belki de en çok tohum ektiğim dönem oldu. Hem şirketin start-up olması hem de benim yıllardır biriktirdiğim heyecanla gecelerde bile kendi kendime çalışmalarımla çok şeyler öğrendim.

**Zıplama**
2017 Şubat'ta LinkedIn üzerinden Amazon adına ulaşan birisi (recruiter) ile mülakat sürecim başladı ve 2017 sonunda Amazon Kanada'da çalışmak üzere Vancouver, Kanada'ya taşındım. İlk başlarda çok heyecanla, ama yer yer boş da geçen değişik tecrübelerle 3 yıl 7 ay Amazon'da çalıştım.

**Yatay geçiş**
2021 sonunda, pandemi sonrasında çok fazla eleman alan şirketlerden biri olan Meta'nın (o zamanlar Facebook) teklifiyle şirket değiştirdim ve WhatsApp Security takımına katıldım. Büyüklük olarak benzer seviyelerde olan Amazon ve Meta'nın içerde ne kadar farklı olduğunu ve daha başka birçok yeni şeyi tecrübe ettiğim 1 sene sonunda, layoff (çoklu işten çıkarma) kararıyla, 11 bin kişi ile şirkete veda ettim.

## Nereye böyle

Meta'dan ayrılıp olayın şoku, üzüntüsü ve hatta mutluluğunu şöyle bir hızlıca atlatınca ne yapmak istediğime kendimce karar verdim. Uzun zamandır hayalini kurduğum, nasıl birşey olduğunu, nasıl gideceğimi, ne zaman orada olduğumu da bilmediğim "kendi işimi yapma"ya başlama karar verdim.

Sadece 4 aylık süreçte Offensive Security (siber güvenlik) eğitimine başladım, uzun zamandır planladığım bir uygulamayı geliştirmeye başladım, çeşitli platformlardan freelance iş kovaladım, ilk müşterimle çalışmaya başladım, kendi markamı oluşturmak için çalışmalara başladım, ve daha bir sürü şey.

Genel manada mutlu, huzurlu ve heyecanlı hissediyorum. Ve bu hisler son 5 senede, o "büyük" şirketlerde hissettiklerimden çok daha yoğun. Nereye gittiğimi biliyor muyum, hayır. Kafamda bir sürü soru işareti ve tedirginlikler, neyi nasıl yapmam gerekiyor, şirket nasıl açılır, şirket açmalı mıyım, 2 sene sonra pişman olacak mıyım, kariyerimi bıraktım mı ben şimdi, reklam vermeli miyim, millet benle neden çalışsın bana neden iş versin, 6 ay sonra müşteri bulamıyorum diye dertlenip duvar diplerine çöker miyim vs. vs. vs. Cevapları artık yolda yürürken bulacağım.